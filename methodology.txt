methogology notes (in hebrew):
ואם כבר, אז כמה הערות לגבי המתודולוגיה: מה שחשוב להבין היא ששיטת הסקירה, או הדיוק של הסקרים/תחזיות, לא כל כך חשובים. הסיבה לזה היא שכל מה שמשפיע על בדר-עופר הוא הגודל היחסי של המפלגות, ויחס של, נניח 1:2 יתן תוצאות דומות מאד ליחס של 1:1.9 מבחינת חלוקת העודפים. אז הדיוק של הסקרים לא קריטי.

מה שכן קריטי, ופה היתה לדעתי השגיאה של יצחק ספיר, הוא ש**חייבים** להשאיר מספיק מרווח טעות. מרווח הטעות צריך להיות כזה שהסיכוי לכל עודף שברי בטווח הממשי [0,1) צריך להיות זהה או כמעט זהה. הסיבה היא שבעוד ששיטת בדר-עופר לא רגישה כל כך לפרופורציות של הגדלים בין המפלגות, היא מאד מאד רגישה לעודף עצמו. לכן, אם יש לכם איזו מכונת זמן שיודעת לספר לכם בוודאות שהעודף של מרצ הולך להיות בין 0.4 ל-0.5, אז בטח, תכניסו למודל עודף כזה. אבל היות ואנחנו לא יודעים לחזות את העתיד, אז אנחנו חייבים להכניס למודל הסתברות שווה לכל עודף שברי.

שימו לב שגורמי החשיבות בניתוח הזה, שלא אכפת לו מגודלי המפלגות היחסיים אבל כן אכפת לו מהעודף השברי, הם בדיוק הפוכים לגורמי החשיבות בניתוח מנדטים רגיל, שמאד אכפת לו מגדלים יחסיים ולא אכפת לו כל כך מעודף שברי. בגלל זה בניית מודל להסכמי עודפים היא מלאכה מאד שונה מבניית מודל לחיזוי בחירות כללי.

ברגע שאנחנו מבינים את מה שפירטתי לעיל אז מבינים שאפשר לבנות מודל פשוט לשגיאה, שפשוט מגריל מספר אחיד בין 0.5 למינוס 0.5, מוסיף אותו למס' המנדטים של כל מפלגה, ומנרמל מחדש ל-120. (בשיטה הזאת השבר לא באמת מתפלג לגמרי אחיד בין 0 ל-1 בגלל הנרמול-מחדש, אבל אני מנחש שזה אמור להיות מספיק קרוב. לא בדקתי.)

שימו לב שהתעלמתי מאחוז החסימה. אחוז החסימה דווקא משפיע מאד, כי אם מרצ נניח לא עוברת את אחוז החסימה, ההתנהגות של בדר-עופר מאד משתנה. עם זאת, מרצ היא המקרה החשוב היחיד. אם יחד או ליברמן למשל לא עוברים את אחוז החסימה, ההשפעה על הניתוח שעשינו תהיה זניחה. ההשפעה של הסיכוי שמרצ לא עוברת אחוז חסימה כן תהיה משמעותית, אבל אני מנחש שהיא לא תשנה את התוצאות איכותית. היא בטח תעביר 0.05 מנדטים לפה או לשם, לכל היותר. גם כן לא בדקתי.

